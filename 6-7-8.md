# Transazioni

E' possibile classificare i sistemi di basi dati, in base al numero di utenti che possono usarlo in modo concorrente, fra DBMS single-user e DMBS multi-user.
Più utenti possono accedere al DB simultaneamente grazie alla multiprogrammazione, che consente ad un computer di elaborare più programmi o transazioni simultaneamente. Con una sola CPU, si elabora un singolo processo alla volta. Sui sistemi monoprocessori, l'esecuzione dei programmi è intervallata (interleaved, cioè si eseguono delle istruzioni di un certo programma, poi le si sospende, si procede con un altro programma, e cioè non sono simultanei). Su sistemi multiprocessore, l'esecuzione è in parallelo.

**Una transazione descrive un'unità logica di elaborazione della base di dati.** Informalmente, **una transazione è un insieme di operazioni di accesso al database, viste logicamente come un'istruzione singola ed indivisibile**. Quando trattiamo le transazioni, **il database viene visto come una collezione di "*data item*"**, ognuno con un suo nome. **La dimensione del singolo *data item* è detta granularità**: può essere un singolo campo di record (grana fine) così come un intero blocco di un disco (grana grossa).

La granularità influenza le prestazioni nel controllo di concorrenza e recovery. Maggiore è la granularità, minore è la concorrenza permessa. Per contro, minore è la granularità, maggiore sarà il numero di lock e quindi un overhead esagerato e spreco di risorse. A volte ha senso definire granularità mutiple (permettere che un lock possa essere chiesto a qualsiasi 'livello' di granularità).

Una transazione può effettuare, come possibili operazioni di accesso al database:
- La `read_item(X)`, legge il data item `X` e lo mette in una variable del programma
- La `write_item(X)`, scrive il valore della variabile `X` nell'elemento `X` del database

Naturalmente, se l'esecuzione concorrente non è controllata, si possono avere problemi di database inconsistente. In particolare, date `T1` e `T2` due transazioni, i problemi potrebbero esser:
- **Aggiornamento perso**: `T2` legge `X` prima che `T1` salvi la sua scrittura
- **Aggiornamento temporaneao/lettura sporca**: `T1` aggiorna un elemento ma non riesce a salvarlo
- **Totalizzazione scorretta**: Se `T1` sta calcolando una aggregazione (es `SUM, COUNT`) su un certo insieme di record, e altre transazioni stanno aggiornando quei record, bang!
- **Letture non ripetibili**: Se `T1` legge due volte lo stesso data item, ma tra le due letture un'altra transazione ne ha modificato il valore

E' necessario elaborare operazioni di recovery perché, quando viene inoltrata una transazione, il sistema deve far sì che tutte le operazioni siano completate con successo e che il loro effetto sia registrato permanentemente nel database, oppure che se la transazione viene annullata non ci sono effetti né sul database né su transazioni valide. Vi possono esseri diversi failure (crash, overflow, divisione per zero, concorrenza errata, fallimento del disco).

**Una transazione è dunque un'unità atomica di lavoro che o è completata nella sua interezza o è integralmente annullata. Per motivi di recovery, il sistema tiene traccia dall'inizio, della fine o dell'abort di ogni transazione.** In particolare, le operazioni di cui si tiene traccia sono:
- `BEGIN_TRANSACTION`
- `READ` o `WRITE` (come parte di una transazione)
- `END_TRANSACTION` (segnala che le operazioni di `READ` e `WRITE` sono finite e marca il limite di fine dell'esecuzione "operativa" della transazione)
- `COMMIT_TRANSACTION` (segnala la fine con successo della transazione, in modo che qualsiasi cambiamento può essere reso permanente)
- `ROLL-BACK` o `ABORT` (segnala che la transazione è termina senza successo e tutti i cambiamenti nel db devono essere annullati)
- `UNDO` / `REDO` (undo: rollback su singola esecuzione e non transazione/analogo per redo)

**Per effettuare il recovery di transazioni abortite, il sistema mantiene un system log che tiene traccia delle operazioni che modificano il databasde.** Il system log contiene quindi informazioni su tutte le transazioni che modificano i valori dei data item nel database. Il log è strutturato come una lista di record che associano `<ID Log, Transazione T>`. **Il file di log è tenuto sul disco.** Aggiornare il log significa copiare il blocco dal disco al buffer in RAM, aggiornare il buffer e riscrivere il buffer sul disco. In caso di failure, solo le entry sul disco vengono usate nel processo di recovery (*failure = sistema crashato = ram vuota, non ho niente nel buffer -> sfrutto il disco di memoria di massa*).

Le transazioni devono godere delle **proprietà ACID**:
- **Atomicità**: rappresenta che una transazione è un'unità indivisibile di esecuzione. O tutti i suoi effetti vengono applicati, o nessuno. **In pratica non è possibile lasciare la base di dati in uno stato intermedio** (*responsabilità del manager del recovery*).
- **Consistenza**: l'esecuzione di una transazione non viola i vincoli di integrità definiti sul database. **Se il sistema rileva che una transazione sta violando uno dei vincoli, esso interviene per annullare la transazione o per correggere la violazione del vincolo.** Una transazione deve passare da uno stato di consistenza ad un altro (*responsabilità dei programmatori*).
- **Isolamento**. la transazione è indipendente dalla comtemporanea esecuzione di altre transazioni, **rendendo invisibili i vari aggiornamenti finché non è committed**. Si richiede che il risultato dell'esecuzione concorrente di un insieme di transazioni sia analogo al risultato che le stesse otterrebbero singolarmente (*responsabilità del manager della concorrenza*).
- **Durabilità**: la persistenza richiede che **l'effetto di una transazione che ha eseguito il commit correttamente non venga perso**. Il database deve garantire che i dati non vengano persi per nessun motivo (*responsabile del manager dell'affidabilità*).

## Schedule

**Uno schedule è l'ordine in cui sono eseguite le operazioni di più transazioni processate in modo non parallelo**. Formalmente, uno schedule `S` di `n` transazioni `T1...Tn` è un ordinamento delle operazioni delle transazioni, soggetta a determinati vincoli.

Uno schedule `S` di `n` transazioni `T1...Tn` è detto *completo* se: [***]
- Le operazioni in `S` sono esattamente quelle in `T1...Tn`, più un'operazione di commit o di abort come ultima operazione di OGNI transazione in `S`
- Per ogni coppia di operazioni della STESSA transazione `Ti`, il loro ordine di occorrenza in `S` è lo stesso
- Per ogni coppia di operazioni in conflitto, una deve occorrere prima dell'altra nello schedule

Lo schedule completo non contiene transazioni attive, perché sono tutte committed o aborted. 

Dato `S`, si definisce *proiezione committed* `C(S)` uno schedule che contiene solo le operazioni in `S` che appartengono a transazioni committed. 

### Caratterizzazione di recovery

E' importante caratterizzare gli schedule in base alla possibilità di effettuare recovery: infatti, **si vuole garantire che per una transazione committed non sia mai necessario il rollback**: uno schedule che gode di tale proprietà è detto *recoverable*. Uno schedule `S` è recoverable anche se non ha transazioni committed al suo interno. Negli schedule recoverable nessuna transazione committed ha necessità di roll-back. Si possono però avere roll-back in cascata se una transazione non committed legge un dato scritto da una transazione fallita. 

Uno schedule è detto *cascadeless* se ogni transazione nello schedule legge solo elementi scritti da transazioni committed.

Uno schedule `S` è detto *stretto* se le transazioni non possono né leggere né scrivere un elemento `X` finché l'ultima transazione che ha scritto `X` non è completata (commit/abort). Tali schedule semplificano il processo di recovery perché occorre solo ripristinare il valore precedente di `X` (pre-scheduling). 

### Caratterizzazioni di concorrenza

Oltre a caratterizzare gli schedule in base al recovery, li si classifica in base al loro comportamento in ambiente concorrente. 

Uno schedule è *seriale* se per ogni transazione `T` tutte le operazioni di `T` sono eseguite senza interfogliamento (e cioè non sono parallele). Sollevano alcuni problemi:
- Se una transazione aspetta un'operazione di I/O, non si può allocare la CPU ad un'altra transazione
- Se una transazione `T` dura a lungo, le altre transazione devono aspettare che finisca

**Gli schedule seriali nella pratica non sono accettabili.** Ma anche nel caso di schedule non seriali ci sono problemi di aggiornamento perso, temporaneo, totalizzazione scorretta.

Uno schedule *non seriale* `S` è detto *serializzabile* se è equivalente a qualche schedule seriale delle stesse transazioni. Dati `n` schedule, abbiamo `n!` possibili schedule seriali equivalenti.

Due schedule possono essere detti *result-equivalent* quando producono lo stesso stato finale del database, ma ciò non è una definizione accettabile perché la produzione dello "*stato finale del database*" può essere *accidentale*. Una definizione più appropiata è di *conflict-equivalent*: due schedule lo sono se l'ordine di ogni coppia di operazioni in conflitto è la stessa in entrambi gli schedule. Analogamente, uno schedule è *conflict-serializable* se è *conflict-equivalent* a qualche schedule seriale `S`.

Quindi accettare schedule serializzabili significa accettare schedule che hanno gli stessi effetti di uno schedule seriale. Il che è conveniente perché gli schedule serializzabili non riguardano transazioni interleaved.

## Transazioni in SQL

In SQL, la transazione è una singola unità logica di lavoro con la proprietà di atomicità. **Di defualt, ogni istruzione è una transazione.** Non esiste uno statement di `BEGIN_TRANSACTION`, ma `SET_TRANSACTION`, e se ne può determinare la fine con `COMMIT` o `ROLLBACK`. Ogni transazione SQL ha tre caratteristiche, specificate per mezzo di `SET_TRANSACTION`:
- **Modalità di accesso** (lettura/scrittura) [`READ ONLY`, `READ WRITE`]
- **Dimensione dell'area diagnostica** (stacktrace eccezioni) [`DIAGNOSTIC SIZE n`, dove `n` è il numero di condizioni mantenute nello stacktrace]
- **Isolation Level** (specifica policy di gestione della concorrenza) 
	- `READ UNCOMMITTED` - Le transazioni possono leggere i dati acceduti dalla transazione anche se non è terminata  
	- `READ COMMITTED`   - Nessun'altra transazione può leggere i dati acceduti dalla transazione corrente finché non termina
	- `REPEATABLE READ`  - Nessun'altra transazione può modificare i dati acceduti dalla transazione corrente finché non termina
	- `SERIALIZABLE`     - Il parallelismo è concesso solo all'esecuzione di schedule serializzabili equivalenti

E' importante usare *due* commit, uno prima e uno dopo. `SET TRANSACTION` dev'essere la prima istruzione SQL di una transazione. [es. `SET TRANSACTION READ ONLY DIAGNOSTIC SIZE 5...`].

Oltre alle letture sporche e non ripetibili, si può incorrere nel problema delle *letture fantasma*. Se `T1` legge righe basate su una `WHERE` e `T2` aggiunge valori che soddisfano la `WHERE`, una riesecuzione di `T1` vedrà delle righe nuove non presenti in precedenza.

Finché non si esegue un `COMMIT` o un `ROLLBACK`, la transazione è *attiva* e, potenzialmente, mantiene dei lock.

# Policy di Concorrenza

Eseguire concorrentemente (dunque non in modo interleaved) le transazioni può causare svariati problemi al database. E' perciò necessario che le transazioni non interferiscano fra di loro garantendo dunque l'isolamento. Per favorire ciò si utilizzano tecniche di gestione della concorrenza, per garantire che il database sia sempre in uno stato consistente. **Tali tecniche garantiscono la serializzabilità degli schedule**, usando particolari protocolli, come **tecniche di locking** (*data item bloccati per prevenire che più transazioni vi accedano in simultanea*) e **timestamp** (*identificatore unico per ogni transazione, generato dal sistema, che assicura la serializzabilità per ordinamento*). Un fattore importante in questo contesto è la granularità dei data item.

**Un *lock* è una variabile associata ad un data item nel database che ne descrive lo stato rispetto alle possibili operazioni che vi si può applicare.** I lock sono dunque un metodo per sincronizzare l'accesso da parte di transazioni concorrenti agli elementi del database. Ve ne sono diversi tipi:
- **Lock binari.** Semplici ma molto restrittivi e non sono usati molto nella pratica. Assumono valore 1/0 (locked/unlocked). A ciascun data item nel database viene associato un lock distinto. **Se `lock(X)=0`, le operazioni delle transazioni non possono accedere all'elemento.** Gli schedule che usano lock binari devono contenere le transazioni di `LOCK_ITEM` e `UNLOCK_ITEM`. Un lock binario rafforzza la mutua esclusione di un data item. Le operazioni di lock/unlock sono implementate come unità indivisibili (sezioni critiche) nel senso che non è consentito alcun interleaving dall'avvio fino alla fine del locking. **Il DBMS dispone di un lock manager che se ne occupa.** Ogni lock è visto come tupla `<Data Item, Lock ID, Transazione T>` con associata **una coda delle transazioni che stanno provando ad accedere all'elemento.** Ovviamente, **al più 1 transazione può mantenere il lock su un data item `X`.**
- **Lock shared/esclusivi.** Vengono usati molto nei DMBS commerciali. Il lock binario è troppo restrittivo perché l'accesso al data item è consentito ad una sola transazione per volta. **E' possibile consentire l'accesso in sola lettura a più transazioni contemporaneamente.** Se una transazione deve sovrascrivere un data item `X`, deve averne l'accesso esclusivo. Per questo motivo si usa un lock a modalità multiple. Le operazioni di lock diventano `READ_ITEM`, `WRITE_LOCK` e `UNLOCK`. Il lock ha tre possibili stati: `read_locked`, `write_locked`, `unlocked`. Ciascuna delle tre operazioni dev'essere considerata indivisibile: nessun interleaving è consentito. Un'implementazione è data dalla tupla `<Data Item, ID Lock, Numero di read, Transazione/i bloccante/i>`. In questo caso, "*lock*" assume un valore che permette di distinguere fra i suoi tre possibili stati. Per risparmiare spazio, **si usa una lock table per i record degli elementi locked**. E' possibile "incrementare" o "decrementare" un lock: una transazione che ha imposto un `read_lock` potrebbe aver bisogno di imporre un nuovo lock di tipo write_lock e viceversa. 

**Lock binari e multipli non garantiscono la serializzabilità degli schedule.** Occorre un protocollo per stabilire il posizionamento delle operazioni di lock/unlock in ogni transazione.

## Two-Pahse Locking (2PL), Dead-Lock e Starvation

Una transazione `T` segue il protocollo **Two-Phase Locking (2PL)** se tutte le operazioni di locking (`READ_LOCK`, `WRITE_LOCK`, `UNLOCK`) precedono la prima operazione di `UNLOCK` nella transazione. Una transazione del genere è divisa in due fasi: *expanding phase* (espansione) e *shrinking phase* (contrazione). Nella prima, possono essere acquisiti nuovi lock ma nessuno può essere rilasciato; nella seconda, i lock esistenti vengono rilasciati e non ne possono essere acquisiti di nuovi. Se la conversione (incremento/decremento) di lock è permessa, l'upgrading dev'essere fatto durante la fase di espansione e il downgrading durante la fase di contrazione.

**E' dimostrabile che se ogni transazione in uno schedule segue il 2PL, allora lo schedule è serializzabile.** Il 2PL può però limitare la concorrenza in uno schedule: **la garanzia della serializzabilità è pagata al costo di non consentire alcune operazioni concorrenti in contesti in cui sarebbe possibili**. Il protocollo 2PL appena visto è detto *2PL di base*. 

Una variante, *2PL conservativo*, richiede che una transazione - prima di iniziare - blocchi tutti gli elementi a cui accedere, imponendo `WRITE_SET` e `READ_SET` (insiemi di `WRITE_LOCK, READ_LOCK`). **Se qualche data item dei due insiemi non è bloccato, la transazione resta in attesa finché TUTTI gli elementi dell'unione dei due insiemi non sono lockabili.** Il 2PL conservativo è un protocollo *deadlock-free*. Non è usato nella pratica perché questa pre-dichiarazione raramente è possibile.

Un'ulteriore variazione è data dal *2PL stretto*, che garantisce schedule stretti, in cui le transazioni non possono leggere né scrivere un elemento `X` finché l'ultima transazione che ha scritto `X` non termina. Nel 2PL stretto, nessuna transazione rilascia lock finché non termina e non risulta deadlock-free.

In alcuni casi, il sistema di gestione della concorrenza genera automaticamente le richieste di lock. **Il protocollo di lock a due fasi garantisce la serializzabilità ma non consente tutti i possibili schedule serializzabili, cioè esclude gli scheduli seriali equivalenti che causano deadlock e starvation.**

### Deadlock

**Il deadlock avviene quando due o più transazioni aspettano un data item bloccato da altre transazioni**. Ogni transazione è in coda di attesa e aspetta che un elemento sia rilasciato da un'altra transazione. Per prevenire il deadlock, si usa il *deadlock prevention protocol*: **nel 2PL conservativo, "bloccare" interi set di data item fa sì che altre transazioni, sapendo che non posso ottenere quei dati a priori, non la richiedono e non si bloccano**. Altre soluzioni sono *algoritmi di waiting*, *sistemi con timestamp* (*schema wait-die*, aspetta un tot e poi vai oltre;  *wound-wait*, fallisci appena ti blocchi e provi a ripartire) e *sistemi senza timestamp* (*no-waiting*, non aspetto e dunque muoio; *cautious waiting*, aspetta solo se la transazione che blocca il data item che vuoi tu non è bloccata a sua volta).

Un approccio pratico può essere quello della *deadlock detection*, dove il sistema controlla l'esistenza di deadlock. Per riconoscere uno stato di deadlock, si usa un grafo *wait_for* (1 transazione = 1 nodo, arco orientato fra nodi che sono bloccati; si cancella l'arco appena ci si libera). **Se c'è un ciclo, vi è deadlock**. Una volta rilevato il deadlock, si sceglie quale transazione abortire usando un *criterio di selezione della vittima* (leggasi: pur di evitare un deadlock, ammazzo una transazione). Le vittime sono in genere transazioni che non hanno effettuato molti aggiornamenti e sono in vita da poco tempo.

### Starvation

La starvation è un problema che può insorgere con l'uso di lock. **Una transazione è nello stato di starvation se non può procedere per un tempo indefinito mentre altre transazioni continuano normalmente.** La causa è nello schema di waiting che non riesce a dare la precedenza a certe transazioni piuttosto che altre. Uno schema di waiting sicuro usa una coda *first-come-first-serve*, oppure sistemi a priorità. Schemi di wait-die e wound-wait escludono la starvation.

# Policy di Recovery

Se viene sottomessa una transazione `T`, possono esserci due possibilità:
- Tutte le operazioni in T sono completate e il loro effetto è registrato permanentemente sul database
- Nessuna operazione in `T` ha effetto né sul database né sulle altre transazioni

Nel secondo caso, il sistema non può permettere che alcune delle operazioni di `T` siano portate a termine ed altre no. **Effettuare il recovery di una tranaszione fallita significa ripristinare il database al più recente stato consistente prima del failure**. Per fare ciò, **il sistema deve tener traccia dei cambiamenti applicati dall'esecuzione della transazione sui dati. Tali informazioni sono memorizzate nel system log.** Esistono varie strategie di recovery:

- Per *failure catastrofici* (es. crash disco), **si ripristina una precedente copia del backup** da una memoria di archivio e si ricostruisce lo stato più vicino a quello concorrente applicando tutte le tranazioni committed salvate nel system log fino al momento dei failure
- Per *failure non catastrofici* (es. stato del database inconsistente), **si effettua l'`UNDO` delle operazioni che hanno causato inconsistenza. E' sufficiente la consultazione del system log.** Si distinguono due tecniche per recovery da failure non catastrofici:
	- *Tecniche ad aggiornamento differito* (algoritmo no-undo/redo): **I dati non sono fisicamente agiornati fino all'esecuzione del commit della tranaszione.** Le modifiche effettuato sono salvate su uno spazio di lavoro locale. **Durante il commit, gli aggiornamenti sono salvati prima nel system log e poi sul database.** Se la transazione fallisce, non serve l'UNDO, ma potrebbe essere necessario il REDO.
	- *Tecniche ad aggiornamento immediato* (algoritmo undo/redo): **I dati sono aggiornamenti fisicamente anche prima che la transazione effettui il commit.** Le modifiche sono registrate prima sul system log e poi sul database. Se la transazione fallisce prima del commit, l'effetto delle sue operazioni deve essere annullato, ed occorre quindi effettuare l'`UNDO`, oltre che il `REDO` se necessario (ed è necessario solo se il crash si ha dopo il commit e prima dell'aggiornamento sul database).

Le tecniche di recovery sono influenzate dalla gestione del filesystem da parte del sistema operativo, in particolare dal buffering e dal caching di blocchi di disco in memoria. **Per migliorare l'efficienza degli accessi a disco, i blocchi del disco contenenti i dati manipolati spesso dal DBMS sono conservati in un buffer (cache) della memoria prima di essere riscritti su disco.** Il DBMS gestisce una cache apposita ("cache del DBMS"). Per tenere traccia dei data item nella cache, si usa una tabella con entry `<indirizzo pagina su disco, locazione nel buffer>`. **Quando il DBMS accede ad un data item, ne controlla la presenza sulla cache. Se è presente, ne ottiene l'accesso; altrimenti, individua il blocco sul disco e lo copia nella cache** (se la cache è piena, si opera una sostituzione di pagine nella cache). Ad ogni blocco nella cache si associa un *dirty bit* per evidenziare se qualche elemento nel buffer è stato modificato o meno. Al caricamento iniziale di un blocco sul buffer, il dirty bit è 0. Dopo una modifica in buffer, viene posto a 1. Un buffer è salvato su disco solo se il dirty bit è 1. 

Esistono strategie per svuotare i buffer modificati: *in-place update* (buffer riscritto sulla posizione originale nel disco) e *shadowing* (buffer scritto in locazione differente; significa che sia il vecchio valore che il nuovo possono essere presenti sul disco). Con l'in-place update, le entry devono essere salvate sul system log del disco prima di applicare i cambiamenti: col protocollo WAL (*Write-Ahead Logging*), il nuovo valore non sovrascrive il vecchio finché non sono stati memorizzati i record di tipo `UNDO` della transazione sul system log; analogamente, la commit non può essere completata se su disco non sono scritti tutti i log di tipo `UNDO` e `REDO`.

Nel system log sono utilizzati dei *checkpoint*, salvati periodicamente quando il DBMS salva su disco tutti i blocchi modificati in cache. In questo modo, tutte le transazioni che hanno effettuato la commit prima del checkpoint non richiedono operazioni di `REDO` in caso di crash, perché le loro modifiche sono già state resi permanenti. Se una transazione fallisce, se ne effetuta il rollback, che richiede il rollback a cascata di tutte le transazioni che hanno letto/scritto valori coinvolti nella transazione rollbacked.

## Algoritmi di Recovery

### Aggiornamento differito

Gli algoritmi di recovery ad aggiornamento differito sono semplici: `Algoritmo RDU_S` (*R*ecovery usando la *D*eferred *U*pdate in ambiente *S*ingle-user) chiama `REDO` sulle operazioni di `write_item`. Mantiene due liste di transazioni, quelle commited a partire dall'ultimo checkpoint e quelle attive. Si noti che la `REDO` è idempotente, perché se il sistema fallisce durante il recovery, dev'essere possibile rifare il recovery e il risultato - al netto del crash - dev'essere lo stesso.

**In caso di sistema single-user, vi è una sola transazione attiva.**

In ambienti multiutente, i processi di recovery e di controllo della concorrenza sono interrelati. Maggiore è il grado di concorrenza, più tempo viene impiegato per effettuare il recovery. L'`Algoritmo RDU_M` mantiene due liste di transazioni (commited a partire dall'ultimo checkpoint; attive). Bisogna fare il `REDO` di tutte le `write_item` delle transazioni commited nell'ordine scritto nel system log. Le transazioni attive e non committed essere rilanciate. E' migliorabile: se l'elemento `X` è stato aggiornato più volte in molteplici transazioni `X` prima del checkpoint, è sufficiente effettuare il `REDO` dell'ultimo aggiornamento.

### Aggiornamento immediato

Gli algoritmi sono:
- `Algoritmo RIU_S`: due liste di transazioni (commited a partire dall'ultimo checkpoint; attiva). Esegue `UNDO` della `write_item` della transazione attiva `T` nel system log e poi il `REDO` delle `write_item` delle transazioni `T` fino al checkpoint nel system log.
- `Algoritmo RIU_M`: due liste di transazioni (commited a partire dall'ultimo checkpoint; attive). Esegue `UNDO` delle `write_item` delle transazione attiva `Ti` nel system log (in ordine inverso rispetto a come sono presentate nel log) e poi il `REDO` delle `write_item` delle transazioni `T` fino al checkpoint nel system log (nell'ordine del log).

# Transazione multi-database

Una transazione multi-database è una transazione che richiede l'accesso a molteplici database. Questi database sono gestiti da DBMS differenti. Vi sono due meccanismi di recovery: *locali* e *globali* (con coordinatore). **Vi è un protocollo di gestione delle transazioni detto *protocollo di commit a due fasi***.

- *Prima fase*: tutti i database coinvolti segnalano al coordinatore di aver completato la loro esecuzione; il coordinatore manda ad ongi partecipante un '*prepare for commit*'; ogni partecipante forza su disco le informazioni per il recovery locale e risponde `OK` al coordinatore. Se non è possibile, rispondono `NOT OK`.
- *Seconda fase*: se il coordinatore riceve `OK` da tutti, invia un comando di commit ai database coinvolti. Ogni partecipante segnala il commit nel system log e aggiorna il database. Se qualcuno, anche solo 1, ha dato `NOT OK`, la transazione fallisce e il coordinatore impone l'`UNDO` ai partecipanti.